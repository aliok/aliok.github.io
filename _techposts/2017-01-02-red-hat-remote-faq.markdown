---
layout: post
title:  "Red Hat'e uzaktan çalışmak - SSS"
date:   2017-01-02 00:40:00
banner: "/post-assets/layout/red-hat-banner.jpg"
alternate_banner: True
banner_attribution: ""
banner_source: ""

---

Şöyle bir yazı yazdım ve güzel tepkiler aldım: [Türkiye'den Red Hat'e uzaktan çalışmak ister misiniz?](/techposts/2017-01-01-red-hat-remote.html)

Sorulan bazı tipik soruları burada toplamak istedim.

<!--more-->

**_Not: orjinalini [şuraya](https://www.linkedin.com/pulse/red-hate-uzaktan-çalışmak-sss-ali-ok) yazmıştım bu yazının, kendi blog'uma sonrasında aktarıyorum_**

Kendi durumumdan cevaplar verdim. Ekipten ekibe, projeden projeye durumlar değişiyor. Mesela bizim ekip scrum yaparken bir çok ekip daha geleneksel metot ile çalışıyor.


#### Soru: Red Hat'in Türkiye durumu nedir?


Benim sözleşmem Red Hat Türkiye ile ve Red Hat Türkiye çalışanı oluyorum. Dolayısıyla, şirket kurmam gibi birşey söz konusu değil.
Normal SSK'lı süresiz sözleşmeli çalışanım. Red Hat Türkiye ofisi ödüyor maaşımı.

Bu sanırım Red Hat'in büyük bir artısı. Çünkü bildiğim çoğu uzaktan yazılımcı çalıştıran şirketler şirket kurmanızı vs istiyorlar.
Freelancer gibi çalıştıranlar da var. Benim kafam rahat o yönden... Ay sonunda maaşım yatıyor hesabıma, vergi mergi işleriyle
uğraşmıyorum. Hastaneye muayeneye gittiğimde SSK'dan halloluyor herşey.

~~Ben henüz Red Hat Türkiye ofisine gitmedim (gelecek Pazartesi gideceğim tanışmaya). Sadece genel müdür ile tanıştım (selamlar
Haluk Bey)~~ Red Hat Türkiye ofisi ile geçen haftalarda tanıştım ama benim müdürüm İrlanda'da, ekip liderim Almanya'da, HR kişisi Fransa'da, maaşlarla ilgili kişi Çek
Cumhuriyeti'nde, muhasebe Türkiye'de.


#### Soru: Maaşlar TL mi?

Ben TL olarak alıyorum. Red Hat Türkiye şirketinin çalışanı olduğum için TL almak normal geliyor bana.

#### Soru: İşler Skype üzerinden mi gidiyor?

Skype'tan daha iyi çalışan, Google Hangouts'a benzeyen BlueJeans isimli sistem üzerinden gidiyor beraber
çalışma işleri. Haftada ortalama 6 saat ben BlueJeans'te toplantıdayım. Onun dışında pair programming
yapıyoruz arada. Ekran paylaşımı vs. iyi çalışıyor.

Başka ekipler başka şeyler kullanıyor olabilirler, bilmiyorum.

#### Soru: İzinler ve tatiller nasıl ayarlanıyor?

İzinler ve tatiller her zaman için yaşadığınız ülkeye göre. Yani mesela ramazan bayramında bana tatil,
ekibin geri kalanına değil. Noel'de de tam tersi.

#### Soru: Farklı saat dilimlerindeki insanlar mı?

Benim ekibimdeki kişiler şuralarda yaşıyor:

* GMT+2 : Türkiye
* GMT+1 : Almanya, İspanya, Çek cumhuriyeti
* GMT : İrlanda
* GMT-4 : Brezilya

En büyük zaman farkı benimle Brezilya'daki arkadaş arasında. Ama insanlar bu duruma alışık ve toplantıları
ona göre ayarlıyoruz. Mesela daily standup 16:00'da yapılıyor bizim ekipte.

Bazı ekipler var ki mesela doğu Avustralya'dan ve batı Kanada'dan kişiler beraber çalışıyor. 20 saat zaman
farkı var :) "- Perşembe günkü toplantıda konuşalım bunu". "- Perşembe toplantı yok ki. Cuma var."

#### Soru: Evde sıkılmıyor musun? Kendi disiplinini nasıl sağlıyorsun? Çalışma saatleri esnek mi? Evden işleri nasıl düzenliyorsun?

Hayır, sıkılmıyorum. Zaten iş güç ile uğraşıyorum. Stresli bir işim yok kesinlikle ama çalışırken bir bakmışım akşam olmuş bile.

Bazen sabahları oğlumu kreşe bıraktıktan sonra kahvaltı yapmak için Starbucks veya Mado'ya gidiyorum. Oradan çalışıyorum öğlene
kadar. Öğlen gibi günlük scrum toplantısı olduğu için daha sessiz bir yere - eve - gidiyorum.

Diğer uzaktan çalışan arkadaşlarla arada sırada beraber kafelerde veya evlerde buluşup beraber çalışmak gibi bir fikrim var
(Almanya'daki takım arkadaşımdan gördüm) ama henüz birisini aramadım.

İş disiplini konusunda bişey söyleyemeyeceğim. Benim için sorun değil tepemde biri olmadan çalışmak :) Dediğim gibi, zaten
yapmanız gereken şeyler oluyor onlarla uğraşıyorsunuz her iş gibi. Ben sabah 9'da işbaşı yapıp akşam 5:45 gibi bırakmayı gayet
güzel beceriyorum. 45 dk ara veriyorum genelde.

Çalışma saatleri esnek, fakat çok da esnek değil mesela benim ekibimde. Daily standup falan var katılmam gereken. Ayrıca, diğer
saat dilimlerindeki arkadaşlarla beraber çalışabilmek için bazı ayarlamalar gerekebilir. Mesela, ben saat 6'da işbaşı yapıp ara
vermeden 14'te bırakırsam, Brezilya'daki arkadaşla çalışamıyorum. Çünkü benim işi bıraktığım saatte o yeni başlamış oluyor.
O yüzden 9-18 gibi çalışıyorum.

Ama, "ben bugün öğleden sonra çalışmayacağım, işim var", "akşam telafi edeceğim" demek mümkün tabii ki.

Çalışma saatlerinin esnekliği konusu ekipten ekibe değişiyordur.

Buradan diğer arkadaşların görüşlerine de bakabilirsiniz: <http://uzaktancalismak.com/yazilar/>

![masam](/post-assets/my-desk.jpg)
Yukarıdaki benim çalışma masam (aslına uygun şekilde).

#### Soru: Bilgisayar, ofis, masa, sandalye, monitör?

Bilgisayarınızı tabii ki Red Hat yolluyor :)

Benim internet masraflarımı ödüyor Red Hat. Onun dışında masa sandalye vs. alırken yardım ediyorlar. Ben monitör, kulaklık,
vs. lazım şeyler de aldırdım. Böyle şeyler konusunda cimrilik yok.

E, tabi tutup da 4000 - 5000 dolarlık masaj yapan sandalye veya 100" ekran almayı beklemeyin. Herşeyin makul bir bütçesi var.


#### Soru: İngilizce?

E, İngilizce şart tabii.

Anlamak ve yazmak konusunda çok iyi olmalısınız. Konuşmak konusunda ise kimse sizden bir Amerikan gibi konuşmanızı beklemiyor.
Kötü İngilizce konuşan çok insan gördüm.

Unutmayın, teknik şeyleri anlatması daha kolay başka dilde. Günlük hayat şeylerini anlatması zor olan.


#### Soru: Kaç saat çalışıyorsun? Part time mümkün mü?

Ben 40 saat çalışıyorum haftada.

Part time olayını ise bilmiyorum. Uygun bir iş bulun, sonra recruiter'a soralım.

#### Soru: Ne gibi problemler yaşıyorsun?

En büyük problemim evdeki internet bağlantısı. Bağlantı malesef ofislerdeki kadar iyi değil. TTNET fiber abonesiyim şu anda ve hiç
memnun değilim. Superonline fiber yeni geldi oturduğum yere, ona geçince düzelir inşallah bu problemim de.


